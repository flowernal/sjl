# Jozef Gregor Tajovský
- vlastné meno: **Jozef Gregor**
- slovenský **prozaik**, **dramatik**, **básnik**, **redaktor**, **učiteľ**, **úradník**, **politik**
- pôsobil ako učiteľ
- stal sa členom **spolku Detvan**
- svoje postavy **neidealizuje**
- zbierky **Omrvinky**, **Z dediny**, **Besednice**, **Spod kosy**, **Tŕpky**, **Rozprávky**
- divadelné hry **Ženský zákon**, **Statky-zmätky**

## Mamka Pôstková 
Hlavná postava: mamka Pôstková
- mala 65 rokov, bola neobyčajne zoschnutá, maličká, nohy mala obuté vo veľkých starých čižmách, tvár mala čiernu, zmraštenú, chudú, zapadnuté bezzubé ústa, detsky malé ruky, bola veľká ako 10-11 ročné dieťa
Nevedela čítať ani písať, tvrdo pracovala, ale nemohla ani umrieť, kým si nezaplatí pôžičku v banke, hoci bola veľmi chudobná, bola veľmi poctivá
- Rozprávač – sám autor, rozpráva príbeh mamky Pôstkovej, ktorá mala veľmi ťažký život, vydala sa za muža, ktorý bol lenivý, pijan, simuloval rôzne choroby, nechodil do roboty, ona ho živila (kritika pijanstva), aj jej syn keď vyrástol, podal sa na jej muža, tiež sa mu nechcelo pracovať, pil. Ona musela chovať aj jeho ženu a deti. A tak išla do banky požičať si 12 korún, nakúpila múku a začala piecť chlieb v nádeji, že predajom chleba uživí celú rodinu. Lenže to, čo zarobila, vydrankal od nej syn, platila aj nájomné. Nakoniec jej muž umrel. 
Syn však stále pil, bil ženu a chcel biť aj ju, matku. A tak sa rozhodla odísť z domu, prenajala si komôrku u gazdu za tri koruny a odsťahovala sa. Mala už vyše 60 rokov. Živila sa ďalej predajom chleba. Začala splácať dlžobu v banke. No zavše peniaze dala aj neveste, chlebík predávala aj chudobným ľuďom, ktorí nemali čím zaplatiť. A tak išla robiť do repy. Zarobené peniaze si uschovala u gazdu, ale ten jej ich prepil. Nakoniec si ešte zlomila ruku pri páde z rebríka. A tak si dlžôbku chodila splácať už 5-6 rokov po korune. Ešte má zaplatiť 3 koruny. Bankový úradník už dlžobu rozdelil medzi ostatných dlžníkov, ale bál sa jej povedať, že nemusí splácať, aby sa neurazila. Nakoniec mamka Pôstková predá perinu a poslednú splátku, 3 koruny, donesie.
Ľudia, hoci veľmi chudobní, boli poctiví a mravne založení.

## Apoliena 
- Príbeh rozpráva učeň, ktorý sa spolu s kamarátom Janom učil remeslu u majstra. Pán majster ich často bíjaval remeňom a pani majstrová metlou. Keď sa majstrovi a panej narodilo dieťa, zobrali si k nemu slúžku Apolienu, ktorá bola hluchá. Majster a pani majstrová ju nechceli prijať, no po dlhom prehováraní matkou ju nakoniec zobrali do služby. Učni jej často robili zle, buchnátovali ju, vysmievali sa jej, trápili (kutľujú).
V nedeľu vždy prichádzajú Apolienu navštevovať jej sestry. Učni najskôr spoznali jej mladšiu sestru, ktorá bola krajšie oblečená, čistejšia, tučnejšia (bočka – nádoba, súdok). Tiež bola hluchá. Nakoniec spoznali aj najmladšiu sestru, ktorá síce nebola hluchá, ale tiež sa dorozumievala posunkami, tak, ako to videla u starších sestier. Chlapci z rozhovoru majsterky a matky Apolieny vyrozumeli, že Apoliena a jej sestra ohluchli od otcovej bitky. Vtedy si uvedomili, že aj oni sú často bití, ale aspoň nie od vlastného otca, ale cudzou rukou a určite nedostali takú veľkú bitku ako Apoliena, keď od toho ohluchla. Odvtedy ju prestali trápiť, smiať sa jej, ale ľutovali ju a súcitili s ňou. Keď majsterkino dieťa začalo rozprávať, vzala k nemu pani druhú slúžku a chlapcom bolo nakoniec za Apolienou ľúto.

## Maco Mlieč
- autor je rozprávačom
- poviedka vznikla na základe skutočného stretnutia a rozhovoru s Macom Mliečom 
- Hlavné postavy: Maco Mlieč (Mliečnik) a gazda (boli v podstate rovesníci)
- Typ postáv: zobrazuje chudobných dedinských ľudí, ktorých neidealizuje, nezakrýva ich chyby
- Téma: Táto poviedka zachytáva život a životné podmienky najbiednejšieho človeka, ktorý sa nedokáže sám brániť. Kritizuje zdieranie pracovitého človeka, ľahostajnosť voči slabším a postihnutým.
- Idea: Nezáleží na tom, ako človek vyzerá, ale aký v skutočnosti je
V diele je veľa kontrastov/protikladov: zovňajšok Maca Mlieča X jeho charakter
ťažko pracujúci ľudia X pohodlní ľudia
vnútorné vlastnosti gazdu X Macova ľudskosť
život sluhov X život gazdov
Maco slúžil u jedného gazdu celý život. Za svoju prácu si nepýtal výplatu. Autor ho k tomu nabádal, lenže Maco by nevedel s peniazmi ani narábať. Obhajoval gazdu – veď ho živil, poskytol mu nocľah (spával v maštali), dával mu aj ošatenie...Maco bol teda spokojný. V jednu zimu začal chorľavieť, nerobil – nevládal... Maco ide za gazdom s tým, že po smrti mu nechce zostať nič dlžný. No je to práve gazda, ktorý mu veľa dlhuje za všetky tie roky, počas ktorých sa Maco zodral až k smrti. Napokon sa dohodli, že gazda mu vystrojí riadny pohreb s odobierkou a bude riadne pochovaný na cintoríne. 
Autor vyjadruje myšlienku, že nielen spoločnosť, ale i človek sám je zodpovedný za svoje utrpenie. Inými slovami – autor kritizuje aj boháčov, ktorí vykorisťovali – zdierali chudobných, ale kritizuje tých ľudí, ktorí sa nechajú vykorisťovať (teda Maca). 
Najväčšiu kritiku autor vyjadruje na konci poviedky, čo dokazuje citát: 
„ ...len sluhovia v obci si povrávali, že však ho mal za čo pochovať…“